<div id="hypercomments_widget" class="js-hypercomments-widget invisible"></div>

Характеристика структури навчальної програми
=============================================

**Структура програми** базується на засадах особистісно орієнтованого навчання і побудована за **концентричним** принципом вивчення навчального матеріалу, який допускає повторне вивчення окремих тем і понять змістової лінії у кожному наступному році навчання з розширенням змісту й поглибленням рівня його викладу.

Матеріал програми згруповано у **блоки-теми**, кількість уроків та тематика завдань в яких є **орієнтовною**. Вчитель на свій вибір може визначати послідовність виконання репродуктивних, практичних, творчих завдань і вправ, самостійно обирає орієнтовні тематичні завдання та художні техніки і матеріали із запропонованих програмою.

Години резервного часу можуть використовуватися на розсуд учителя, у тому числі на узагальнення тематичного матеріалу, відвідування виставок, проведення уроків на природі тощо.
Основним видом домашніх завдань з предмета мають бути  завдання на сприймання та інтерпретацію рукотворної та природної краси, творів мистецтва у навколишньому світі.

Методикою програми передбачено гармонійне поєднання в структурі уроку різноманітних видів діяльності та видів мистецтва (музика, поезія тощо). Окрім внутрішньої галузевої інтеграції, доцільно використовувати міжпредметні зв’язки й з іншими галузями: “Технології”, “Мови і літератури”, “Природознавство”, “Суспільствознавство”, “Математика”, “Здоров’я і фізична культура”. У школах, які мають необхідне компютерне забезпечення, при виконанні окремих творчих завдань, бажано користуватися растровими програмами типу Corel Photo – Paint та Painter.

Особливу увагу на уроках образотворчого мистецтва слід приділяти збереженню  психічного та фізичного  здоров’я дитини. Педагог має створювати на уроках емоційно-піднесену атмосферу, що сприятиме зустрічі з прекрасним та розвантаженню дитини. Для підтримки здоров’я  учнів на уроках необхідно дотримуватись санітарно-гігієнічних норм, техніки безпеки при роботі з різноманітними художніми матеріалами та інструментами, розвивати моторику дрібних м’язів пальців і кистей рук, координацію рухів, проводити фізкультхвилинки, уроки на природі тощо.

**Орієнтовна тематична структура програми**

| Клас | Тематика курсу | Тема | Кількість годин | Pезервний час |
|---|---|---|---|---|
| **1 клас** | **Граматика образотворчого мистецтва** | 1.	Відтворення простих форм лінією, плямою,  в об’ємі<br>2.	Елементарні засоби компонування простих форм<br>3.	Зображення основних форм та їхніх частин  у графіці  та живописі<br>4.	Цілісність форми у скульптурі та архітектурі<br>5.	Стилізування та орнаментальне оздоблення форм у декоративно-прикладному мистецтві | 8<br><br>7<br><br>9<br><br>4<br><br>4<br><br><br> | 3 |
| **2 клас** | **Мова образотворчого мистецтва** | 1.	Мова графіки та живопису<br>2.	Мова скульптури, архітектури та декоративно-прикладного мистецтва<br>3.	Композиційні прийоми у графіці та живописі<br>4.	Композиційні прийоми у скульптурі та декоративно-прикладному мистецтві | 8<br>7<br><br>9<br><br>8<br><br><br> | 3 |
| **3 клас** | **У майстернях художників** | 1.	У майстерні  графіка та  живописця<br>2.	У майстернях скульптора, архітектора та народних майстрів<br>3.	В гостях у художників: пейзажиста, анімаліста, портретиста,  майстра натюрморту<br>4.	Улюблені сюжети в мистецтві. Художник і театр | 8<br>7<br><br>9<br><br><br>8<br><br> | 3 |
| **4 клас** | **Художній образ в мистецтві** | 1.	Художній образ у графіці, живописі та скульптурі<br>2.	Художній образ у декоративно-прикладному мистецтві, дизайні та архітектурі<br>3.	Образи  природи, тварин,  людей у мистецтві<br>4.	Образ рідного  краю в мистецтві | 8<br><br>7<br><br><br>9<br><br>8<br> | 3 |


<div class="js-hypercomments-container">
    <a href="http://hypercomments.com" class="hc-link" title="comments widget">comments powered by HyperComments</a>
</div>